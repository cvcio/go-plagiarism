Csaknem kétezer milliárd dollárra nőttek tavaly a globális katonai kiadások
A koronavírus-világjárvány ellenére 1981 milliárd dollárra nőttek tavaly a világ országainak katonai összkiadásai, ami 2,6 százalékos növekedés az előző évihez képest, ismét rekord a hidegháború óta eltelt években - írta hétfőn közzétett jelentésében a Stockholmi Nemzetközi Békekutató Intézet (SIPRI).

A legtöbbet katonai célra az Egyesült Államok, Kína, India, Oroszország és Nagy-Britannia költött, együtt az összes kiadás 62 százalékát.
"Biztonsággal kijelenthetjük, hogy a világjárványnak nem volt jelentős hatása a globális katonai kiadásokra" - mondta Diego Lópes da Silva, az intézet fegyver- és katonai kiadásokat vizsgáló programjának egyik kutatója.

Pedig az intézet tavaly éppen azt jelezte előre, hogy a járvány miatt nem várható további növekedés, a kormányok a várható gazdasági nehézségek miatt valószínűleg kénytelenek lesznek visszavágni kiadásaikat.
Vagyis a katonai kiadások aránya világátlagban nagyobb lett a nemzeti GDP-ken belül: 0,2 százalékponttal 2,4 százalékra nőtt.
A tendencia ellenére voltak olyan országok, amelyek kifejezetten a tervezett katonai kiadásokból csoportosítottak át pénzt a járvány elleni védekezésre, mint például Chile és Dél-Korea. Mások - köztük Brazília és Oroszország - sokkal kevesebbet költöttek, mint eredetileg tervezték, noha így is többet, mint egy évvel korábban.
- hangsúlyozta Lópes da Silva.

Az Egyesült Államok tavaly 778 milliárd dollárt költött védelmi célra - ami a globális kiadás 39 százaléka -, 2019-ben pedig 732 milliárdot, ami 4,4 százalékos növekedés.
Alexandra Marksteiner, a SIPRI-jelentés egyik készítője azt mondta: az amerikai kiadásnövekedés mögött valószínűleg az áll, hogy Washington veszélyt érez az olyan stratégiai versenytársak felől, mint Kína vagy Oroszország.

Tavaly a NATO 12 tagországa költötte GDP-je legalább 2 százalékát védelemre - amit a szervezet célul is tűzött ki tagjai számára -, míg 2019-ben csak 9 ilyen tagország volt.


Ministarstvo kulture kaže da Penava bježi od odgovornosti za realizaciju onog hotela koji je tako euforično najavljivao
Penava je za zastoj optužio ministricu Obuljen Koržinek i premijera

Iz Ministarstva kulture u nedjelju su neistinama ocijenili tvrdnje vukovarskog gradonačelnika Ivana Penave da to ministarstvo opstruira inozemno ulaganje u Hotel Dunav i dodali da Penava time bježi od vlastite odgovornosti za realizaciju projekta. “Neistinama da Ministarstvo opstruira inozemno ulaganje u hotel Dunav u Vukovaru gradonačelnik Penava bježi od vlastite odgovornosti za realizaciju projekta”, stoji u priopćenju Ministarstva kulture.

Penava je na konferenciji za novinare ranije rekao da su za Hotel Dunav gradske vlasti imale planove da ga uz pomoć privatnih investitora pretvore u hotel luksuznog predznaka, a da je jedini razlog zašto dizalice nisu oko hotela – ministrica kulture Nina Obuljen Koržinek i premijer Andrej Plenković. Oni su ti koji, rekao je, stopiraju taj projekt i jedina su prepreka zašto još uvijek nije u realizaciji ta investicija vrijedna 180 milijuna kuna.

Pretjerali su s neboderom
Iz Ministarstva kulture pak navode da je temeljem postojeće konzervatorske podloge jasno utvrđeno da je prihvatljiva obnova i izgradnja hotela koji, uz konzervatorske uvjete, može zadovoljiti sve zadane kriterije, uvjete i potrebe investitora uključujući povećanje površine i u tlocrtu i u odnosu na sadašnji broj katova.

Međutim, kako dodaju, investitor je putem Grada Vukovara inzistirao na građevini tipa neboder te je od početne visine projekta od 125 metara tražio sve višu katnost da bi na kraju završio s predloženom ekstremnom visinom od 200 metara.

“Izgradnja tako iznimno visoke građevine u neposrednoj blizini najuže povijesne jezgre Vukovara stručno je neprihvatljiva, a davanje suglasnosti na projekt bilo bi protuzakonito jer takva građevina nije predviđena važećim prostornim planom”, ističu iz Ministarstva kulture i navode kako investitor, inzistirajući na gotovo dvostrukom volumenu hotela, pokazuje nepoštovanje prema cjelovitom i sustavnom stručnom planiranju urbanog razvoja Vukovara.

Treba sagraditi manji objekt
Za gradnju koja ne uvažava Urbanistički plan Ministarstvo ne može izdati suglasnost o čemu smo se više puta očitovali, naglašavaju. Stoga, ocjenjuju, posebno čudi da gradonačelnik Penava takvim izjavama nastavlja vršiti pritisak kako bi se, suprotno važećoj prostorno-planskoj dokumentaciji, odobrila ekstremno visoka gradnja te pokušava svoju odgovornost za ovaj projekt prebaciti na Ministarstvo kulture i medija koje ne izrađuje niti odobrava prostorne planove već je to u nadležnosti upravo Grada Vukovara kojem je Penava na čelu.

“Kada se sve okolnosti uzmu u obzir, ostaje nejasno zašto investitor preko Grada Vukovara inzistira na građevini ekstremne visine od 200 metara, umjesto razmatranja prihvatljivih oblika izgradnje istog sadržaja na ovoj lokaciji”, stoji u priopćenju Ministarstva kulture.


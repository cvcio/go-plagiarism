Σήμερα στο «Έθνος» ο Φώτης Μπόμπολας με μια σύντομη δήλωσή του εξηγεί γιατί αποφάσισε να μεταβιβάσει το 20% του «Mega». Το τρόπον τινά περίεργο της υπόθεσης είναι πως ούτε αυτή τη φορά αναφέρεται ποιος είναι ο νέος μέτοχος του Μεγάλου Καναλιού. 

Ολοι υποψιαζόμαστε και ξέρουμε για τον Ιβάν Σαββίδη αλλά ουδείς μέχρι τώρα το έχει δηλώσει επίσημα.

Ολόκληρη η δήλωση του Φώτη Μπόμπολα έχει ως εξής:

«Με αίσθημα ευθύνης απέναντι στους εργαζομένους του Mega, αλλά και στους πολίτες που στήριξαν και στηρίζουν τον μεγαλύτερο τηλεοπτικό σταθμό της χώρας, ανέλαβα μία πρωτοβουλία άρσης του αδιεξόδου το οποίο παρατεινόταν επικίνδυνα. Με προσωπικό και οικονομικό κόστος, προχώρησα σε μια αμιγώς επιχειρηματική συμφωνία, χωρίς πολιτικές προεκτάσεις, δείχνοντας στην πράξη ότι ως μέτοχος της "Τηλέτυπος" αναλαμβάνω τις ευθύνες μου. Καθαρά, δημόσια και χωρίς σκοπιμότητες. Το ίδιο αναμένω να κάνουν και οι υπόλοιποι μέτοχοι (παλαιοί και νέοι), έτσι ώστε το Mega να λειτουργήσει ξανά και να επιστρέψει στην πρώτη θέση της τηλεθέασης, εκεί όπου πραγματικά ανήκει».

Το θέμα είναι βέβαια τι θα συμβεί και με τον «Πήγασο», αυτός αποτελεί πλέον το μεγάλο ερωτηματικό. Τι σκέφτεται να κάνει ο Φώτης Μπόμπολας με τη δική του εταιρία που εκδίδει τις εφημερίδες Εθνος, Ημερησία και άλλες; Χθες εξόφλησε στους εργαζόμενους το 2016, δηλαδή η καθυστέρηση της μισθοδοσίας φτάνει πια τους πέντε μήνες.

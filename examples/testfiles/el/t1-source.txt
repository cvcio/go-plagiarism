Die Welt «αδειάζει» Σόιμπλε: Μόνο αυτός δεν θέλει ελάφρυνση του ελληνικού χρέους

Ο ΓΕΡΜΑΝΙΚΟΣ ΤΥΠΟΣ ΚΑΝΕΙ... ΤΑΜΕΙΟ ΓΙΑ ΤΟ ΧΘΕΣΙΝΟ EUROGROUP

Die Welt | Βόλφγκανγκ Σόιμπλε: «Ο αριθμός των υποστηρικτών μιας ελάφρυνσης χρέους για την Ελλάδα αυξάνεται, αφότου η Αθήνα επικύρωσε ένα νέο μεταρρυθμιστικό πακέτο. Ωστόσο, κάποιος δεν θέλει ακόμη να πάει μαζί τους», γράφει στην ιστοσελίδα της η γερμανική εφημερίδα Die Welt, κάνοντας μια πρώτη εκτίμηση για το αποτέλεσμα του Eurogroup της 22ας Μαΐου.

Το άρθρο της εφημερίδας που φέρει τίτλο «Μόνο ένας αντιστέκεται στην ελάφρυνση χρέους» αναφέρεται, μεταξύ άλλων, στην επίμονη και πάγια θέση του Γερμανού υπουργού Οικονομικών, Βόλφγκανγκ Σόιμπλε κατά μιας άμεσης ελάφρυνσης του ελληνικού χρέους, παρά το γενικότερο θετικό κλίμα στην Ελλάδα και διεθνώς υπέρ ενός τέτοιου ενδεχομένου.

«Η πίεση προς τον Βόλφγκανγκ Σόιμπλε (CDU) να εγκρίνει άμεσα την ελάφρυνση του ελληνικού χρέους αυξάνεται. Μετά τον υπουργό Εξωτερικών Ζίγκμαρ Γκάμπριελ (SPD) που ζήτησε σαφείς δεσμεύσεις προς την Ελλάδα, και ο νέος πρόεδρος της Γαλλίας Εμανουέλ Μακρόν τάχθηκε υπέρ της Ελλάδας», σημειώνει η Welt.

Το δημοσίευμα υπενθυμίζει τη σταθερή θέση του ΔΝΤ, το οποίο εξαρτά τη συμμετοχή του στο τρίτο ελληνικό πρόγραμμα από την απομείωση του ελληνικού χρέους από τους Ευρωπαίους, αλλά και την εμμονή Σόιμπλε ως προς την απόρριψη των όποιων ελαφρύνσεων, μέχρι το τέλος του τρέχοντος προγράμματος το 2018, συμπληρώνοντας: «Ο Σόιμπλε προσπαθεί να μειώσει τις προσδοκίες της Αθήνας. Δεν διαθέτει καμία εντολή να μιλά για μέτρα, που θα αντιστοιχούσαν σε ένα τέταρτο πρόγραμμα».

«Ουδείς λόγος για τα χρέη», είναι ο τίτλος άρθρου της Tageszeitung (TAZ) του Βερολίνου. «Ο Εμανουέλ Μακρόν το θέλει, ο Γκάμπριελ το θέλει: η Αθήνα πρέπει να ανακουφιστεί. Μόνο ο Σόιμπλε επιμένει» γράφει χαρακτηριστικά η TAZ, παίρνοντας αφορμή από τη συνάντηση του Βόλφγκανγκ Σόιμπλε με τον νέο Γάλλο ομόλογό του Μπρουνό Λεμέρ στο Βερολίνο, κατά την οποία συζήτησαν μεταξύ άλλων και για το ζήτημα της ελάφρυνσης του ελληνικού χρέους.

Σύμφωνα με την εφημερίδα του Βερολίνου, οι δύο υπουργοί συνομίλησαν σε χαλαρό και φιλικό κλίμα, ωστόσο «οι πολιτικές αβρότητες κάλυψαν μόνο φευγαλέα μια θεμελιώδη διαφωνία που υπάρχει μεταξύ του Β. Σόιμπλε από τη μια πλευρά και του Γάλλου προέδρου Εμανουέλ Μακρόν και του Γερμανού υπουργού Εξωτερικών Ζίγκμαρ Γκάμπριελ από την άλλη πλευρά. Οι δύο τελευταίοι ζητούν μια ελάφρυνση χρέους για την Ελλάδα», άποψη που σε καμία περίπτωση δεν συμμερίζεται ο Σόιμπλε, επαναλαμβάνοντας ότι για κάτι τέτοιο απαιτείται κοινοβουλευτική εντολή.

To τέλος της ελληνικής κρίσης και το μέλλον της Ευρώπης

Στη συνάντηση Σόιμπλε-Λεμέρ αναφέρεται και η Süddeutsche Zeitung σε άρθρο στην πρώτη σελίδα της με τίτλο «Η Γαλλία ζητά από τον Σόιμπλε βοήθεια για την Ελλάδα». Όπως συνοψίζει το άρθρο «ο Γάλλος υπ. Οικ. Λεμέρ ζητά συμβιβασμό, εντούτοις ο Γερμανός ομόλογός του απορρίπτει κατηγορηματικά μια διαγραφή χρεών».

Παρά την προσπάθεια του Μπρουνό Λεμέρ να φανεί αισιόδοξος ότι θα επιτευχθεί συμβιβασμός και μια λύση «που θα ησυχάσει τόσο τον ελληνικό λαό όσο και τους δανειστές», ο Σόιμπλε απέρριψε εκ νέου το αίτημα για επιπρόσθετες ελαφρύνσεις πριν το καλοκαίρι του 2018. Όπως αναφέρει η SZ τα λόγια του Σόιμπλε «βρήκαν απήχηση στον βαυαρό συνάδελφό του από το CSU Mάρκους Σέντερ, ο οποίος δήλωσε ότι 'ένα κούρεμα χρέους δεν βοηθά κανέναν. Απαιτεί θάρρος από τον Γκάμπριελ να υποστηρίζει ότι δεν θέλει μείωση φόρων στη Γερμανία, αλλά ελάφρυνση χρέους για την Ελλάδα».

Στην SZ διαβάζουμε επίσης σχόλιο για τις τελευταίες εξελίξεις στο θέμα της Ελλάδας αλλά και το μέλλον της Ευρώπης συνολικά.
«Τι θα κάνουν οι υπουργοί Οικονομικών της ευρωζώνης, όταν δεν θα πρέπει πια να ασχολούνται διαρκώς με την Ελλάδα; Θα έχουν τότε επιτέλους χρόνο να ασχοληθούν με το πρόβλημα που υποκρύπτει η ελληνική κρίση, η οποία μαίνεται εδώ και επτά χρόνια: το μέλλον της Οικονομικής και Νομισματικής Ένωσης. Aλλά και να θέσουν το ερώτημα πόσα είναι πρόθυμοι να δώσουν για την Ευρώπη –με την πραγματική έννοια της λέξης», σημειώνει η εφημερίδα.

«Η μεγάλη δοκιμασία για κάτι τέτοιο θα έρθει με τις διαπραγματεύσεις για τον επόμενο προϋπολογισμό της ΕΕ (...). Με την αποχώρηση μιας χώρας που εισέφερε πολλά όπως η Μ. Βρετανία ανακύπτει το ερώτημα ποιος θα καλύψει το κενό. 'Η αλλιώς αν κάποιος είναι πρόθυμος για κάτι τέτοιο. Για τα δικά τους συμφέροντα, η Γερμανία, η Ολλανδία και άλλες χώρες θα πρέπει να πληρώσουν περισσότερα για την Ευρώπη. Μόνο τότε τότε θα επωφεληθούν από το μοναδικό ευρωπαϊκό εγχείρημα, το οποίο, παρά την ελληνική κρίση και το Brexit, ακόμη υπάρχει προς υποστήριξη ενός αγαθού που δεν αποτιμάται σε χρήμα: την ειρήνη».

Πηγή: Deutsche Welle

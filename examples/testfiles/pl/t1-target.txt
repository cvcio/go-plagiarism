Wodzisław Śląski: Tragiczny pożar w Zawadzie. Dwóch mężczyzn zginęło w pożarze domu
Tragedia w Wodzisławiu Śląskim. W nocy z 25 na 26 kwietnia w Zawadzie doszło do tragicznego w skutkach pożaru. Wybuchł on w jednym z domów jednorodzinnych. Około 5 nad ranem wezwano Straż Pożarną. Niestety, dwóch mężczyzn nie udało się uratować.
Tragiczny pożar w Wodzisławiu Śląskim Zawadzie
Około godziny 5 nad ranem, 26 kwietnia, do Straży Pożarnej w Wodzisłąwiu Śląskim - Zawadzie napłynęło zgłoszenie o pożarze domu jednorodzinnego przy ulicy Młodzieżowej. Z przekazanych informacji wynikało, iż w budynku może się ktoś znajdować. Na miejsce udało się siedem zastępów straży pożarnej.

- Ze zgłoszenia wynikało, iż w budynku może znajdować się mężczyzna. Bo dotarciu na miejsce okazało się, że w budynku przebywa dwóch mężczyzn. Zostali ewakuowani, byli nieprzytomni. Trwała akcja ratunkowa, resuscytowano ich aż do przyjazdu karetki pogotowia ratunkowego. Niestety, nie udało się ich uratować - informuje nas dyżurny PSP w Wodzisławiu Śląskim.

Mogą wystąpić utrudnienia w ruchu
Na miejscu cały czas pracują zastępy straży pożarnej. W związku z tym w Zawadzie przy ulicy Młodzieżowej mogą wystapić utrudnienia w ruchu.


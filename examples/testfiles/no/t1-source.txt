En million må ha nytt pass – turen til utlandet kan ryke
Politiet fraråder folk fra å bestille utenlandsreisen før passet er sjekket. Køene kan bli lange når over en million nordmenn søker om å få fornyet passet.

På grunn av pandemien avbestilte de fleste av oss utenlandsturer i fjor. Mange droppet samtidig planen om å få fornyet passet.

I et normalår får politiet omkring 700.000 søknader om nye eller fornyet pass. I tillegg var det i fjor 400.000 færre enn vanlig som søkte om pass, opplyser Politidirektoratet. Tallene omfatter også barn, som fornyer pass oftere enn voksne, og nye statsborgere.

Lange køer
Politiet frykter at alle som trenger nytt pass, og myndighetenes smitteverntiltak som passkontorene må forholde seg til, kan føre til lange ventekøer for å få pass.

Avdelingsdirektør Bjørn Vandvik i Politidirektoratet opplyser at etaten har stor oppmerksomhet på situasjonen. Det legges planer for hvordan man skal løse dette sammen med politidistriktene. Det kan bli aktuelt å utvide åpningstidene.

– Vi har stor forståelse for at det kan være frustrerende. Samtidig må vi følge de gjeldende regler og ta hensyn til smittevern. Vi legger ut timer fortløpende på politiet.no, sier Vandvik.

Derfor anbefaler han publikum å sjekke litt senere hvis man ikke finner time med en gang.
Etterslep i Oslo
Bare i Oslo-området er det et etterslep på 100.000 pass.
– Vi forventer svært mange henvendelser om å fornye passet eller søknad om nye pass når samfunnet åpner opp, sier Torill Sorte, leder av felles enhet for utlending og forvaltning i Sørøst politidistrikt.

Hun fraråder folk å bestille utenlandstur før det er sjekket om passet er gyldig. I Sørøst er det sju lokalsteder der man kan ordne passet, men det må bestilles time i forkant.